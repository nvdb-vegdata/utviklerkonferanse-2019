# Utviklerkonferanse Åpne Veg- og Transportdata 2019
>Statens vegvesen samler inn store mengder informasjon om veg og trafikk. Vårt mål er å tilgjengeliggjøre så mye vi kan av disse for derigjennom å øke samfunnsnytten. Vårt ønske med utviklerkonferansen er å komme i dialog med utviklere og leverandører som kan nyttegjøre seg våre data i sine løsninger.

>Som følge av regionreformen vil administrasjonen av Fylkesvegene overføres til fylkeskommunene. Nye Veier AS har allerede tatt over utbygging, drift og vedlikehold av atten vegstrekninger fordelt på fire utbyggingsområder. I fremtiden vil dermed data og digitale tjenester om veg- og transport i enda større grad enn idag bli et felles ansvar og kreve et samarbeid på tvers av aktører og vegeiere. Sentrale registre - som NVDB - må etableres som nasjonale tjenester til glede for alle vegeiere og deres brukere.

Utviklerkonferansen arrangeres i samarbeid med Statens Vegvesen sine Teknologidager:
https://www.vegvesen.no/fag/fokusomrader/forskning+og+utvikling/Teknologidagene

* Tid: Fredag 25. oktober kl1000-1500
* Sted: Clarion Hotell og Congress, Trondheim
* Påmelding:[Felles med teknologidagene](https://egencia.qondor.com/ParticipantWeb/Registration/91715?bookingRef=0)


## 1000-1030 Data UT - Åpne data fra Statens Vegvesen
> Hilde Austlid, IKT Forvaltning og Videreutvikling

Støy, luftkvalitet, verksteder, parkeringsplasser, sykkelruter, museumsgjenstander…  Vi tar en kjapp gjennomgang av forskjellige data som vegvesenet deler – stort og smått, velkjent og obskurt.
https://www.vegvesen.no/om+statens+vegvesen/om+organisasjonen/apne-data

## 1030-1100 Matrikkelen som nasjonal felleskomponent
> Olav Jensen, Kartverket

Matrikkelen er en av sju nasjonale felleskomponenter i Norge. Eksempel på andre felleskomponenter er Altinn, Det sentrale folkeregisteret og Enhetsregisteret. De nasjonale felleskomponentene er åpne, gjenbrukbare løsninger som dekker ulike behov innenfor forvaltningen. Matrikkelen inneholder informasjon om alle eiendommer, adresser og bygninger i Norge. Det er Kartverket som har ansvaret for utvikling og drift, mens det er kommunene som har ansvaret for etablering og vedlikehold av data. Matrikkelen tilbyr et vidt spekter av muligheter for tilgang. Det er mulighet for å etablere lokale kopier og holde disse oppdatert via API-er som gir tilgang til endringer. I tillegg er det mulig å laste ned ulike typer datasett i ulke formater, og få tilgang til ulike typer visningstjenester. Matrikkelen har koblinger til noen av de andre felleskomponentene, og mot grunnboken. Arbeidet med matrikkelen reguleres av en egen lov «Lov om eigedomsregistrering (Matrikkellova)».


## 1100-1130 NVDB 2020-2030 - NVDB som nasjonal tjeneste
> Jan Kristian Jensen, Terje Brasethvik, NVDB og Geodataseksjonen

Nasjonal vegdatabank (NVDB) skal gjennom regionreformen etableres som en nasjonal tjeneste. NVDB skal være en entydig kilde til navigerbart vegnett, kilde for all statlig rapportering om norske veger, og som et inventarregister for å besvare spørsmål om vegnett og vegobjekter nasjonalt. Fra 1.1.2020 vil situasjonen for dataforvaltning til NVDB endre seg. Brukermiljøet vil være mangfoldig, med stor variasjon i erfaring og behov: Nye Veier med deres entreprenører, Fylkeskommunene med sine vegavdelinger, samt alle norske kommuner, Statens Kartverk og Statens Vegvesen selv. Statens vegvesen vil ikke lengre kunne utvikle og tilby spesialverktøy gratis til alle vegeiere. Vi er derfor avhengig av et samarbeid med markedet om etablering av nye gode løsninger for registrering av data til NVDB. Statens vegvesen vil selv utvikle grensesnitt (API) for skriving og lesing av data til NVDB, samt basisklienter for innsyn (Vegkart) og mottak av data (datafangst), men behov utover dette må vegeiere få dekket fra markedet. Statens vegvesen har i 2019 selv gått til innkjøp av en registreringsklient for NVDB.

* NVDB API Les og Skriv V3
* Vegnettstjenester i API og Vegkart
* Fiksvegdata - meld feil i NVDB data
* Ruteplantjenesten
* OGC karttjenester


# 1200-1300 LUNSJ


## 1300-1330 Trafikkdata - Hva er kommet på plass et år etter lansering.
> Pål Thomassen, Transportteknologi

For ett år siden lanserte trafikkdata [trafikkdataportalen](http://trafikkdata.no) hvor vi har lagt til mye ny funksjonalitet siden da. Dette blir en oppsummering av nyheter siden som er kommet på plass siden sist og en gjennomgang av hva som er tilgjengelig i API. For utviklere blir det en gjennomgang av det tekniske APIet og hvordan man kan bruke det effektivt.

Av nye produkter som er tilgjengelige så er det:
* Dekningsgrad
* Sesongdøgnstrafikk
* Måneddøgnstrafikk
* Årsdøgntrafikk
* CSV-Eksport

## 1330-1400 NAP - Nasjonalt Tilgangspunkt for Transportdata
> Mette Hendbukt, Trafikkstyring

Nasjonalt tilgangspunkt for veg- og trafikk, Transportportal.no, er en portal med metadata om blant annet vegstatus, hendelser, reisetider, kollektivruter, rutetider, avvik, varsling og mobilitet. Hensikten er å legge til rette for utvikling av tjenester ved å kombinere data fra ulike datasett og lage nye, gode tjenester rettet mot alle typer trafikanter. Løsningen utvikles og driftes i samarbeid med Brønnøysundsregistrene/Difi og vil nås både gjennom fellesdatakatalog.brreg.no og Transportportal.no. Transportportal.no vil inneholde metadata med link til datakilder og mer informasjon om datasettene. Portalen vil være klar til 1.12.2019. 

https://dataut.vegvesen.no/group/nap

## 1400-1430 Deling av kjøretøydata
> Jeanette Nordan, Kontor for kjøretøygodkjenning og registrering

Interessen for kjøretøydata fra motorvognregisteret er stor. Statens vegvesen jobber med å modernisere våre løsninger for deling av kjøretøydata, i henhold til statens strategier for digitalisering og åpne data. Som et ledd i dette har vi lagt ut teknisk kjøretøyinformasjon på data.norge.no. Datasettene inneholder blant annet teknisk informasjon, noe registreringsinformasjon, EU-kontroll og typegodkjenninger. Dette legger til rette for at aktører kan lage egne verdiøkende tjenester basert på disse dataene. Vi ser også på andre mer fremtidsrettete måter å dele dataene på.

https://www.vegvesen.no/om+statens+vegvesen/om+organisasjonen/apne-data/api-for-kjoretoyopplysninger
